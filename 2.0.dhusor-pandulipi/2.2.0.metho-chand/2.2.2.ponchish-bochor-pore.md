# পঁচিশ বছর পরে

শেষবার তার সাথে যখন হয়েছে দেখা মাঠের উপরে—  
বলিলাম: ‘একদিন এমন সময়  
আবার আসিয়ো তুমি, আসিবার ইচ্ছা যদি হয়!—  
পঁচিশ বছর পরে!’  
এই বলে ফিরে আমি আসিলাম ঘরে;  
তারপর কতবার চাঁদ আর তারা,  
মাঠে মাঠে মরে গেল, ইদুর—পেচাঁরা  
জোছনায় ধানক্ষেতে খুঁজে  
এল-গেল।—চোখ বুজে  
কতবার ডানে আর বাঁয়ে  
পড়িল ঘুমায়ে  
কত-কেউ!—রহিলাম জেগে  
আমি একা—নক্ষত্র যে বেগে  
ছুটিছে আকাশে  
তার চেয়ে আগে চলে আসে  
যদিও সময়—  
পঁচিশ বছর তবু কই শেষ হয়!—

তারপর—একদিন  
আবার হলদে তৃণ  
ভরে আছে মাঠে—  
পাতায়, শুকনো ডাঁটে  
ভাসিছে কুয়াশা  
দিকে-দিকে, চড়ুয়ের ভাঙা বাসা  
শিশিরে গিয়েছে ভিজে—পথের উপর  
পাখির ডিমের খোলা, ঠান্ডা—কড়্‌কড়্!  
শসাফুল—দু-একটা নষ্ট শাদা শসা—  
মাকড়ের ছেঁড়া জাল, শুকনো মাকড়সা  
লতায়—পাতায়;  
ফুটফুটে জ্যোৎস্নারাতে পথ চেনা যায়;  
দেখা যায় কয়েকটা তারা  
হিম আকাশের গায়—ইদুর-পেঁচারা  
ঘুরে যায় মাঠে মাঠে, ক্ষুদ খেয়ে ওদের পিপাসা আজও মেটে,  
পঁচিশ বছর তবু গেছে কবে কেটে!

