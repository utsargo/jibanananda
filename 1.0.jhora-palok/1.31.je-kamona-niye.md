# যে কামনা নিয়ে

যে কামনা নিয়ে মধুমাছি ফেরে বুকে মোর সেই তৃষা!  
খুঁজে মরি রূপ, ছায়াধূপ জুড়ি,  
রঙের মাঝারে হেরি রঙডুবি!  
পরাগের ঠোঁটে পরিমলগুঁড়ি,—  
হারায়ে ফেলি গো দিশা!  
আমি প্রজাপতি—মিঠা মাঠে-মাঠে সোঁদালে সর্ষেক্ষেতে;  
—রোদের সফরে খুঁজি নাকো ঘর,  
বাঁধি নাকো বাসা—কাঁপি থরথর  
অতসী ছুঁড়ির ঠোঁটের উপর  
শুঁড়ির গেলাসে মেতে!

আমি দক্ষিণা—দুলালীর বীণা, পউষপরশহারা!  
ফুল-আঙিয়ার আমি ঘুমভাঙা  
পিয়াল চুমিয়া পিলাই গো রাঙা  
পিয়ালার মধু, তুলি রাতজাগা  
হোরীর হা রা রা-সাড়া!

আমি গো লালিমা—গোধূলির সীমা, বাতাসের 'লাল' ফুল।  
দুই নিমেষের তরে আমি জ্বালি  
নীল আকাশের গোলাপী দেয়ালী!  
আমি খুশরোজী,—আমি গো খেয়ালী,  
চঞ্চল, চুল্‌বুল্।

বুকে জ্বলে মোর বাসর দেউটি—মধুপরিণয়রাতি!  
তুলিছে ধরণী বিধবা-নয়ন  
—মনের মাঝারে মদনমোহন  
মিলননদীর নিধুর কানন  
রেখেছে রে মোর পাতি!

