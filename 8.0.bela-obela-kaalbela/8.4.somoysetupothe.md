# সময়সেতুপথে

ভোরের বেলায় মাঠ প্রান্তর নীলকন্ঠ পাখি,  
দুপুরবেলার আকাশে নীল পাহাড় নীলিমা,  
সারাটি দিন মীনরৌদ্রমুখর জলের স্বর,—  
অনবসিত বাহির-ঘরের ঘরণীর এই সীমা।  
তবুও রৌদ্র সাগরে নিভে গেল;  
বলে গেল : ‘অনেক মানুষ মরে গেছে'; ‘অনেক নারীরা কি  
তাদের সাথে হারিয়ে গেছে?’—বলতে গেলাম আমি;  
উঁচু গাছের ধূসর হাড়ে চাঁদ না কি সে পাখি  
বাতাস আকাশ নক্ষত্র নীড় খুঁজে  
বসে আছে এই প্রকৃতির পলকে নিবড়ি হয়ে;  
পুরুষনারী হারিয়ে গেছে শষ্প নদীর অমনোনিবেশে,  
অমেয় সুসময়ের মতো রয়েছে হৃদয়ে ।

_একক ॥ ভাদ্র-আশ্বিন ১৩৫৪_

