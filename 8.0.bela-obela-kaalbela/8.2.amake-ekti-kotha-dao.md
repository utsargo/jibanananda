# আমাকে একটি কথা দাও

আমাকে একটি কথা দাও যা আকাশের মতো  
সহজ মহৎ বিশাল,  
গভীর—সমস্ত ক্লান্ত হতাহত গৃহবলিভুক্‌দের রক্তে  
মলিন ইতিহাসের অন্তর ধুয়ে চেনা হাতের মতন :  
আমি যাকে আবহমান কাল ভালোবেসে এসেছি সেই নারীর ।  
সেই রাত্রির নক্ষত্রালোকিত নিবিড় বাতাসের মতো;  
সেই দিনের—আলোর অন্তহীন এঞ্জিন-চঞ্চল ডানার মতন  
সেই উজ্জ্বল পাখিনীর—পাখির সমস্ত পিপাসাকে যে  
অগ্নির মতো প্রদীপ্ত দেখে অন্তিমশরীরিণী মোমের মতন ।

_কবিতা ॥ আশ্বিন ১৩৫৮_

